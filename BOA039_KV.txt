དབུ་མ་ཐལ་རང་གཉིས་ཀྱི་ཁྱད་པར། དབུ་མ་ཐལ་རང་གཉིས་ཀྱི་ཁྱད་པར་བྱ་བ་ཤིན་ཏུ་མང་།  རགས་པར།  རྩ་ཤེ་ལས།བདག་ལས་མ་ཡིན་གཞན་ལས་མིན།  །གཉིས་ལས་མ་ཡིན་རྒྱུ་མེད་མིན།  །དངོས་པོ་གང་དག་གང་ལས་ཀྱང་།  །སྐྱེ་བ་ནམ་ཡང་ཡོད་མ་ཡིན།  །ཅེས་པའི་དོན་འཆད་པ་ན།  ཐལ་འགྱུར་བ་རྣམས་ཕྱི་ནང་གི་དངོས་པོ་གང་དག་ཡུལ་དུས་གནས་སྐབས་གང་ནའང་བདག་ལས་སྐྱེ་བ་སོགས་རྣམ་པ་བཞི་ནམ་ཡང་མི་སྲིད་དོ།  །ཞེས་པའི་དམ་བཅའ་བཞི་པོ་དེ་ཉིད་བསྟན་ནས།  དེའི་ལྡོག་ཕྱོགས་བདག་ལས་སྐྱེ་བ་སོགས་བཞི་ཐལ་འགྱུར་འཕང་པའི་སྒོ་ནས་གཙོ་བོར་བཀག་པས་ཕ་རོལ་པོའི་རྒྱུད་ལ་སྐྱེ་མེད་རྟོགས་པའི་བློ་སྐྱེ་བ་ཡོད་པས།  ཕ་རོལ་པའི་རྒྱུད་སྐྱེ་མེད་རྟོགས་པའི་ཚད་མ་སྐྱེ་བར་བྱེད་པ་ལ་ཐལ་འགྱུར་ལས་ལོགས་སུ་རང་རྒྱུད་ཀྱི་རྟགས་འགོད་མི་དགོས་པར་བཞེད།  རང་རྒྱུད་པས།  དངོས་པོ་རྣམས་བདག་ལས་སྐྱེ་བ་སོགས་ལོག་རྟོག་རྣམ་བཞི་ཐོག་མར་ཐལ་འགྱུར་གྱིས་བཀག་ནས།  དེ་རྗེས་དངོས་པོ་སྐྱེ་མེད་དུ་སྒྲུབ་པའི་རྟགས་ངེས་པར་འགོད་དགོས་པར་བཞེད་དོ།  །འདི་ནི་དབྱེ་བའི་གཙོ་བོ་དང་།  གཞན་ཡང་ཐལ་འགྱུར་བས་ཐ་སྙད་དུའང་གཞན་སྐྱེ་ཁས་མི་ལེན་ཏེ།  ཐ་སྙད་དུ་ས་བོན་ལས་མྱུ་གུ་སྐྱེ་ཡང་།  ས་བོན་ལས་མྱུ་གུ་གཞན་མིན་པར་བཞེད་པའི་ཕྱིར་དང་།  ས་བོན་གྱི་དུས་སུ་མྱུ་གུ་མ་སྐྱེས།  མྱུ་གུའི་དུས་སུ་ས་བོན་འགགས་ནས་མེད་པར་བཞེད་པའི་ཕྱིར་རོ།  །རང་རྒྱུད་པས་ཐ་སྙད་དུ་གཞན་སྐྱེ་ཁས་ལེན་ཏེ།ས་བོན་ལས་མྱུ་གུ་སྐྱེ་ཞིང་།  ས་བོན་ལས་མྱུ་གུ་གཞན་ཡིན་པར་བཞེད་པའི་ཕྱིར་རོ།  །ཡང་།  ཐལ་འགྱུར་བས་འདུ་བྱེད་ཐམས་ཅད་བསླུ་ཆོས་ཡིན་པས་ཚད་མའང་བསླུ་ཆོས་སུ་བཞེད།  རང་རྒྱུད་པས་དེ་ལྟར་མི་འདོད།  གྲངས་ངེས་ཀྱང་རང་རྒྱུད་པས་མངོན་རྗེས་གཉིས་ཙམ་དང་།  ཐལ་འགྱུར་བས་དེ་སྟེང་དཔེ་ཉེར་འཇལ་དང་།  ལུང་ཚད་མ་སྟེ་བཞིར་འདོད།  ཐལ་འགྱུར་བས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་འདོད་པ་དང་།  མཉམ་གཞག་སྣང་མེད་དུ་འདོད་པ་དང་།  སངས་རྒྱས་ཀྱི་སར་སེམས་སེམས་བྱུང་གི་ཟླས་ཕྱེ་བའི་སེམས་བྱུང་མེད་པར་འདོད་པ་དག་རང་རྒྱུད་པས་དེ་ལྟར་མི་འདོད་པ་སོགས་མཐའ་ཀླས་སོ།  ༈  །མདོ་སྡེ་པའི་སྐབས་ཀྱི་རང་མཚན་ནི་དོན་བྱེད་ནུས་པའི་དངོས་པོའམ་མི་རྟག་པ་དང་དོན་གཅིག་སྟེ།  དོན་དུ་རྒྱུ་རྐྱེན་གྱི་འདུས་བྱས་ཐམས་ཅད་ལ་ཟེར།  མཚན་གཞི་ཀ་བུམ་སོགས།སྤྱི་མཚན་ནི་དོན་བྱེད་མི་ནུས་པའི་ཆོས་མི་རྟག་པ་དང་དོན་གཅིག་སྟེ།  རྒྱུ་རྐྱེན་ལས་མ་བྱུང་བའི་འདུས་མ་བྱས་ཐམས་ཅད་ལ་ཟེར་མཚན་གཞི་ནི་ནམ་མཁའ་སོགས་སོ།།